<h3>ကျမ်းစာအကြောင်း</h3>
<p></p>
<p><a href="https://my.wikipedia.org/wiki/ဖျာပုံတိုက်သစ်ဆရာတော်">ဖျာပုံတိုက်သစ်ဆရာတော်</a> အရှင်ဩဘာသာဘိဝံသ ရေးသားတော်မူသော <a href="https://my.wikipedia.org/wiki/သုတေသနသရုပ်ပြအဘိဓာန်">သုတေသနသရုပ်ပြအဘိဓာန်</a> ဖြစ်ပါသည်။</p>
<h3 id="-">သုတေသန သရုပ်ပြ အဘိဓာန်ကျမ်း၏ နိဒါနာဒိကထာ</h3>
<p>ဤသုတေသန သရုပ်ပြ အဘိဓာန် ကျမ်းတွင် ပါဝင်သော သုတေသန သရုပ် စကားရပ်တို့ကား အများအားဖြင့်</p>
<blockquote>
<p>ရသေ့ ရဟန်းနှင့် သီလရှင်များ။<br>ယောဂီနှင့် ကမ္မဋ္ဌာန်းဆရာများ။<br>ကျောင်းဆရာနှင့် ဆရာမများ။<br>ဝန်ကြီး မင်းနှင့် လွှတ်တော်အမတ်များ။<br>တရားသူကြီးနှင့် ရှေ့နေများ။<br>ကုန်သည် လယ်သမားနှင့် ပွဲစားများ။<br>စာရေး စာချီနှင့် ကျောင်းသားကြီးများ။<br>ဆေးဆရာနှင့် ဗေဒင် နက္ခတ်သမားများ။<br>စစ်ဗိုလ် စစ်သားနှင့် တပ်ကြပ် တပ်မှူးများ။<br>ဘာသာခြားနှင့် တိုင်းတပါးသားများ။<br>မုဆိုး တံ ငါနှင့် ဒုစရိုက်သမားများ။ </p>
</blockquote>
<p>စသည့် သုတေသီ ပုဂ္ဂိုလ်တို့၏ မိမိတို့ ဆိုင်ရာ သိလို မှတ်လို ဆောင်ထားလိုမှုအတွက် စုံစမ်းမေးမြန်း လျှောက်ထား ရှာမှီးသော သုတေသန အစုစုနှင့် ကျမ်းဆရာကိုယ်တိုင် သုတေသနပြုလုပ် ထားရှိခဲ့ဖူးသော ရှေးဟောင်းဗဟုသုတ အရပ်ရပ်တို့ကိုပါ ပေါင်းစပ်သိမ်းရုံးကာ ဖေါ်ပြလိုက်ခြင်းဖြစ်ရာ ထိုသုတေသနအဖုံဖုံတို့၏ ရှင်းလင်းပြည့်စုံ တိကျသည့်အသေးစိတ် ရူခင်းဖြေ သရုပ်ပြ ကလေးများကား ပြတိုက်ကြီးသဖွယ်ဖြစ်ပေါ်၍ လာပေလိမ့်မည်။</p>
<p>ဤသို့ ဖြစ်ပေါ်လာရာ၌လည်း မြန်မာပါဠိ အတိဓာန်ကျမ်းပြုဆရာအရှင် ဩဘာသာဘိဝံသ ထံ လျှောက်ပန်မေးမြန်း စုံစမ်း ရှာဖွေသည့်သုတေသနပြဿနာ အထပ်ထပ်တို့နှင့်တကွ ကျမ်းဆရာကိုယ်တိုင် ရှာမှီး စုဆောင်းခဲ့သော သုတေသန အရပ်ရပ်တို့တွင်၊</p>
<ul>
<li><p>၁။ အဘိဓမ္မာ နှင့် ဆိုင်သော သုတေသနများ။</p>
</li>
<li><p>၂ ဝိနည်းပိဌကနှင့် ပတ်သက်သော အမေးများ။</p>
</li>
<li><p>၃။ သုတ္တါဒေသနာတော်သို့ သက်ဝင်သော ပုစ္ဆာများ။</p>
</li>
<li><p>၄။ ရာဇဝင်၊ မဟာဝင်၊ ဗေဒင်နက္ခတ်၊ဓမ္မသတ်နှင့်၊ အဂ္ဂိရတ် မှော်ကဝေ၊ စစ်မြေစစ်တက်၊ ဆေးဘက်ဆိုင်ရာ။ ပြဿနာများ။</p>
</li>
<li><p>၅။ မနုဿဗေဒ၊ ရုက္ခဗေဒ၊ တိရစ္ဆာနဗေဒ၊ ဘောဂဗေဒ၊ ဓာတုဗေဒ၊ ဝါဏိဇ္ဇဗေဒ၊</p>
</li>
</ul>
<p>စသည်မျိုးစုံ အဖုံဖုံတို့ ပါဝင်ရောမြွမ်းကာ နေကြပြန်ကုန်၏။</p>
<p>ထိုသည့် သုတေသနမှုအရပ်ရပ် သိမှတ်စေရာ အဖြာဖြာတို့ကို စာအုပ်ပြုလုပ် ထုတ်ဝေ ရာ၌လည်း သဘောတရားနှင့် အရာဝတ္ထုတခုတည်းကိုသာ မူထား၍ ရှာမှီးစုဆောင်းကြသော “လုံးချင်းစကား” သုတေသနရပ်များကို ဤကျမ်းစာ၌ ပါဝင်ထည့်သွင်းမှု မပြုတော့ဘဲချန်လှပ်ကာ သဘောတရားနှင့် အရာဝတ္ထု ၂ ခုမှစ၍ ရာထောင်အထိပါဝင်ယှဉ်တွဲလျက် ခေါ်ဝေါ်ပြောကြားကြသော “သရူပဝေါဟာရ” ခေါ် အပေါင်းစကား အဘိဓာန်ပုဒ်များကိုသာ စီစစ်ထုတ်ပြပြီးလျှင်</p>
<ul>
<li><p>၁။ ဘုရားဟောဖေါ်၊ ပါဠိတော်စုံ၊ ပိဋက ၃ ပုံနှင့်တကွ အဋ္ဌကထာ၊ ဋီကာ၊ သာသနာဝင်၊ ထိုထိုဂန္ထန်၊ ကျမ်းဂန်အမျိုးမျိုးတို့မှသော်၎င်း။</p>
</li>
<li><p>၂။ ဆေးကျမ်း ဗေဒင်၊ မဟာဝင်နှင့်၊ ရာဇဝင် နက္ခတ်၊ ဓမ္မသတ်ကျင်း၊ ဆန်း အလင်္ကာ၊ကဗျာ ဂီတ၊ စသည့်မျိုးစုံ၊ လောကီသျှတြ အဖုံဖုံ တို့မှသော်၎င်း။</p>
</li>
<li><p>၃။ လောကနီတိ၊ ဓမ္မနီတိ ရာဇနီတိ၊ စာဏကျနီတိ၊ မဟာရဟနီတိ၊ ပြည်သူ့ နီတိ၊ ရာဇဝ သတီ၊ သာမုန္ဒြိက၊ဟိတောပဒေသ၊စသည်မျိုးစုံ၊ နီတိကျမ်းအဖုဖု နှင့်တကွ။ အမရကောသ၊ ကပ္ပဓူမ စသည့် အဘိဓာန်ကျမ်းကြီးတို့မှ သော်၎င်း။</p>
</li>
<li><p>၄။ ဣန္ဒာစရိယ၊ ကဝေ သာရ၊စသည့်အကျော်၊ မှေပညာကျမ်း၊ အဂ္ဂိရတ်ကျမ်းကြီးတို့မှ သော်၎င်း။</p>
</li>
<li><p>၅။ စစ်ချိစစ်တက်၊ စစ်ကွက်ဆင်ရာ၊ ဗျူဟာသေနင်္ဂကျမ်းကြီးတို့မှ သော်၎င်း။</p>
</li>
<li><p>၆ ဆရာ့ထံပါး၊ဆည်းကပ်တွားစဉ်၊မိန့်ကြားဆုမ္မ၊သွန်သင်ပေးကြသည့်။ အာစရိယဝါဒ မှတ်စုမှတ်ရာ၊ ပဒေသာတို့မှ သော်၎င်း။</p>
</li>
</ul>
<p>သုတေသနပြုလုပ် ယူထုတ်ဖွေရှာ၍ မဇ္ဈိမပဋိပဒါခေါ် မကျဉ်းမကျယ်အလယ်အလတ်မျှဖြင့် ပညာဗဟု ရှာမှီးစုသည့် သောတုဇနတို့ သိမှတ်ရလွယ်ရုံသာ ရေးသားစီစဉ် စက်တင်ပုံနှိပ်သွားမည်ဖြစ်ပါကြောင်း။</p>
<p>ယင်းသို့လျှင် သုတေသီတို့၏ သုတေသန အစားစား၊ အမေး အဖြေ အများအပြားတို့အပြင် ကျမ်းဆရာ ကိုယ်တိုင် သုတေသန ပြုလပ်ထားသည့် သရုပ်ပြစကားတို့မှာ ဗဟုသုတအဖြစ် စိုလင်၍ သာမန် စာဖတ်ပရိသတ်နှင့်တကွ စာပေပညာလိုက်စားကြသည့် သုတေသနသမားတိုင်းသိထား ရှိထား အိတ်ဆောင် ထားကာ လေ့လာဖတ်ကြားရန် သင့်သော်လည်း၊ ထို သုတေသန စာဖတ် ပရိသတ်တွင်သာမက၊ တပည့်အပေါင်းတို့၏ စုံစမ်းမေးမြန်းမှု သုတေသနပြဿနာ အများအပြားတို့ကို ပြန်လည်ဖြေကြား၍ မအားအောင် သင်ကြားပြသလျက် ရှိနေကြရသော ပြည်ထောင်စုမြန်မာနိုင်ငံတော် အာစရိယဂိုဏ်းဝင် သံဃာတော် အရှင်မြတ်တို့နှင့် တကွ ကျောင်းဆရာ ဆရာမများ အတွက်လည်း ထူးခြားနှစ်လို ပိုမို စိတ်ဝင်စားဘွယ်ရာ တပည့်များအားဖြေကြား၍ သို့မဟုတ် သင်ကြားပြသ အလွယ်ကူဆုံးသော ကျမ်းကောင်း တစောင် ဖြစ်ပေလိမ့်မည်ဟု မျှော်လင့်ကာ၊ ရန်ကုန်မြို့ ပြည်ထောင်စုယဉ်ကျေးမှု ဋ္ဌာနအတွင်းဝန်မင်းဟောင်း ဦးဖိုးလတ်နှင့်တကွ ဖျာပုံမြို့ မြန်မာစာပေ ကြီးပွါးရေး အသင်းကြီး၏ အတွင်းရေးမှုူးများဖြစ်ကြသော အမိန့်တော်ရမင်းဦးစိန်၊ အစိုးရ တန်းမြင့်ကျောင်း ရာဇဝင်နှင့် မြန်မာ စာပြ ဆရာကြီးဦးဖိုးငွေတို့အပြင်၊ နိုင်ငံတော်ရှိ အမြို့မြို့ အရွာရွာမှ ဆရာ၊ ဆရာမမျာစသည့် များစွာသော စာပေမြတ်နိုးသူ ရဟန်း ရှင် လူတို့၏ စာအုပ်ထုတ်ဝေ ပါရန် တောင်းပန်တိုက်တွန်းမှုများအရ် “သုတေသန သရုပ် ပြအဘိဓာန် ” ဟူသော အမည်ဖြင့် မြန်မာ အဘိဓာန် သဖွယ် ရှာယူလွယ်ကူစေရန် အက္ခရာစဉ်ကာ စာပေဗဟုသုတ မြတ်နိုး သူတို့ကို အဦးအဖျားထား၍ ဆရာ ဆရာမများနှင့်တကွ တက္ကသိုလ်ဝင် ကျောင်းသားကြီးတို့ပါ လက်သုံးထားရန် ရည်စူးလျက် အတွင်းဝန်မင်း ဦးဖိုးလတ်နှင့်မင်းကတော်ကြီး ဒေါ်လှရွှေတို့အား ပဌမအကြိမ် ရိုက်နှိပ် ထုတ်ခွင့်ပြုလိုက်ပါကြောင်း။</p>
<p>စာရှုသူတို့အား အထူးပန်ကြားလိုသည်မှာ ဤ ကျမ်းစာအုပ်ကို စက်တင်ပုံနှိပ်နေစဉ် ဆဋ္ဌသံဂါယနာတင် ကိစ္စနှင့် အခြားအရေးကြီးသောသာသနာရေးကိစ္စံတို့အတွက် အဖက်ဖက်တွင် ပါဝင်လုပ်ဆောင်နေရမှုတို့ကြောင့် စာဖေါင်အချို့၌ စာနေစာသား မှားယွင်းခွဲတ်ချော် မလျော်သော အစီအစဉ်တို့ကို သေချာစေ့ငု ကြဉ်ရှုပြင်ဆင်ကာ သုတေသီတို့ စိတ်ကြိုက်ကျအောင် အသေးစိတ်ပြုလုပ်ပြင်ဆင် မပေးနိုင်သည်ကိုဝမ်းနည်းစွာဖြင့် ခွင့်ပန်တောင်းပါ ကြောင်း။</p>
<p>စာပေမြတ်နိုးသူ ပညာရှိအပေါင်းတို့သည် ချွတ်ချော်တိမ်းပါးမှားယွင်းသောအချက်များကိုတွေ့မြင်ပါက အပြစ်မတင် ဖြူစင် ကောင်းမြတ်သောစိတ်ထားနှင့် ဖြည့်စွက်ပြင်ဆင်အမှန်ပြု၍ကြည့်ရှုနှိင်ကြပါစေကုန်သတည်း။</p>
<p>ကျွန်ုပ်သည် ဤကျမ်းစာဖြင့် ဆရာသမားတို့၏ ကျေးဇူးဂုဏ်မြတ်ကို ရိုသေစွာ ပေးဆပ်ကန်တော့လျက် မိတ်ဆွေ အပေါင်းတို့အားလည်း သတိရစ္စာဖြင့် နှုတ်ခွန်းဆက်သ လိုက်ပါကြောင်း။</p>
<blockquote>
<p style="text-align:center;">ဖျာပုံမြို့ မြန်မာစာပေကြီးပွါးရေး အသင်းကြီး၏ ပဌမ ဥက္ကဋ္ဌ<br>ဆဋ္ဌသံဂီတိ ဝိဓာယက နှင့် ဝိသောဓက ပဋိဝိသောဓက<br>မြန်မာပါဠိ အဘိဓာန်ကျမ်းပြု ဆရာတော်<br>အရှင် ဩဘာသာဘိဝံသ။<br>နှစ်ကျိပ်ရှစ်ဆူကျောင်း၊ သရက်တောတိုက်၊ ရန်ကုန်မြို့။ </p>
</blockquote>

<h3>Data source</h3>
<p>ယခုဆော့ဝဲလ်၏ အချက်အလက်များကို ကိုဌေးလင်းရေးသားထားသော ဆော့ဝဲလ်အဟောင်းမှ ရယူပါသည်။ </p>